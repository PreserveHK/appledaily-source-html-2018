<html><header><meta charset="utf-8"><title>隔牆有耳：陳恒鑌sell疫苗自由行　「振興經濟」　港媽狂派嬲 - 李八方</title></header><body><h1>隔牆有耳：<br>陳恒鑌sell疫苗自由行　<br>「振興經濟」　港媽狂派嬲 - 李八方</h1><p>早排內地爆發黑心疫苗風波，好多內地人在網上推介內地媽媽帶仔女嚟香港打疫苗，結果引起一眾港媽恐慌，擔心自己仔女因此冇疫苗打，正當港媽人心惶惶之際，噚日網上廣傳民建聯立法會議員陳恒鑌接受黨媒《環球時報》訪問，表明歡迎內地人來港打疫苗，話可以振興本港的旅遊經濟，結果引來大批網民同港媽狂轟。</p><p>話斷貨因藥廠供應不穩</p><p>《環時》訪問聲稱關注醫療話題嘅陳恒鑌，佢話近年內地客嚟港打針好普遍，近期更有明顯增長，佢承認香港疫苗斷貨壓力一直存在，壓力主要集中喺私人醫療機構，強調斷貨唔關內地人來港打針，而係藥廠供應夠唔夠穩定，又話如果藥企維持疫苗供應穩定，佢個人無任歡迎內地客到港打針，仲話對香港旅遊經濟有益。<br>陳恒鑌呢個報道喺網上俾人瘋狂轉載，引來大批網民同港媽狂轟，有人鬧佢害到港人要同大陸人搶打針，亦有人揶揄民建聯又成功爭取強國人來港搶疫苗，更有人質疑佢係咪主張內地有乜事，香港人都要照顧「同胞」？陳恒鑌其後係fb澄清，佢只係話藥廠有足夠供應下先對來港打針「持開放態度」，又指有媒體斷章取義喎！<br>前年3月，陳恒鑌妻子被指在廣華醫院產子時，指定顧問醫生並入住私家病房，只繳普通病房每日100元收費。<br><br>李八方</p></body></html>