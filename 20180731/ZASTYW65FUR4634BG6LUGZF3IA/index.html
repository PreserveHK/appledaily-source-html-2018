<html><header><meta charset="utf-8"><title>胳肋底白虎星 - 邁克</title></header><body><h1>胳肋底白虎星 - 邁克</h1><p>在英國經營髮廊的六十六歲羅馬尼亞離婚婦人，識咗個細三十七年的男友仔，十八個月在他身上豪花七十五萬英鎊，決裂後入稟追討五十萬「貸款」。新聞雖短，但信息量非常大，對我們這些已屆逢戀必忘年之年的資深人士來講，首先固然具當頭棒喝效應，再次鄭重提醒自己出嚟蒲玩還玩，千祈咪情迷意亂貼上養老金，以免搞到收尾兩年人又冇錢又冇，死又死唔去，拖吓拖吓慘淡收場。然後感到十分慚愧，同樣老來流落異鄉，為何呢位羅大媽銀行戶口存款如此可觀，只不過打理一盤梳剪吹染生意，出手可以這麼闊綽，郁吓就萬萬聲，可憐我捉襟見肘到不但名店不敢行，連優衣庫這種廉價公司，都要等大減價才捨得出血，我又係移民，人又係移民，點解人哋咁夠福，我咁衰呢？接着仍然是慚愧：巴黎街頭常見東歐浪人，衣衫襤褸面帶愁容，令我狗眼看人低，以為來自該區域的無一不是靠乞度日的難民，實在想不到他們之中也有隱形富豪，雖然身家和香港半山秘製動畫的那位冇得比，可也慷慨大方，花了七十五萬只要對方還五十萬，換句話說，二十五萬（英鎊啊吓）就當一年半的服務費，你都咪話唔大手筆。<br>看照片，生得似男版芭比阿Ken的哥哥仔都算皮光肉滑，老婦垂涎無可厚非，酷愛自然的我卻很反胃，事關他赤裸上身高舉左手擺了個自以為性感的甫士，腋毛剃得一乾二淨，六塊腹肌再結實，也立即扣分扣分扣分。請勿誤會我之所以嚴拒胳肋底白虎星，是因為嗅覺享受被剝削，查實考慮純粹出於視覺，男人之家學女生清除腋毛，簡直名副其實乸型。</p></body></html>