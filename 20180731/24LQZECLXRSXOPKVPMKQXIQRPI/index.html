<html><header><meta charset="utf-8"><title>爆相爆片：四眼哥與半裸女　梅窩練玉女心經</title></header><body><h1>爆相爆片：<br>四眼哥與半裸女　梅窩練玉女心經</h1><p>該煨囉！孤男寡女唔係獨處一室，究竟喺公園搞乜？facebook群組前晚起瘋傳咗兩張相片同一段短片，可見一對年輕男女慾火焚身，夜孖孖公然喺公園石凳上攬攬錫錫，個女仔仲要淨係着住內褲、半身赤裸㗎！兩人嘅行為令人睇到嘩嘩聲，數以千計花生友喺網上留言討論。<br>有眼利嘅網民就認出，事發現場係大嶼山梅窩碼頭附近嘅休憩公園。根據網上熱傳嘅相片同短片，男女主角好似當正公園係真人騷「野戰場」咁，喺一張石凳上親熱同擁抱。當時男主角戴眼鏡、着T恤短褲仲踢住拖鞋，衣衫都仲算整齊，但女主角就淨係着住性感內褲、上半身赤裸，佢面對面攬住、坐喺四眼哥大髀上。</p><p>伸手指斥拍攝者</p><p>咁啱有途人經過，相片所見懷疑有人舉起手機影佢哋，四眼哥一度伸出手指斥責，但結果有無爭執就唔知嘞，上載相片嘅網民都無再透露事態發展。<br>唔少網民留言，對呢對男女嘅出位親熱行為覺得難以置信，認為好過份、好離譜，質疑係咪香港嚟？仲有人認為應該報警處理。不過，亦有網民講笑咁話，係土地不足同房屋問題喎。警方回覆《蘋果》查詢就話，暫時就未收到有人就呢次事件報警。<br>其實香港過去都發生過類似案件，其中2015年4月，兩個分別就讀浸會大學同理工大學嘅內地男女生，喺何文田佛光街理工大學學生宿舍外「打野戰」。佢哋因破壞公眾體統罪成，男生被判60小時社會服務令，女生就被判一年感化。</p><p>識睇睇留言</p><p>Leo Lau：土地問題，體諒下<br>Joe de Pro：外面33度 又蚊又蟻，真的嗎？<br>Deep Chan：這些機會不是屬於你的<br>Ho Kei Wong：行為藝術嘅嘢，你哋識條鐵咩！<br>Tommy Cho：你哋都錯，係小龍女同楊過練緊玉女心經<br>資料來源：互聯網</p></body></html>