<html><header><meta charset="utf-8"><title>【網民hot talk】大嘥鬼趕收工？嗌完32杯外賣彈鐘</title></header><body><h1>【網民hot talk】<br>大嘥鬼趕收工？嗌完32杯外賣彈鐘</h1><p>環境局不時提醒市民珍惜食物，仲成立由環境局局長擔任主席嘅惜食香港督導委員會，職能包括協調政府部門及公共機構以身作則減少廚餘。不過近日網民出po指政府合署有人叫咗32杯飲品外賣，但懷疑因送嗰陣已差唔多到放工時間，無人領取，最終浪費咗嗰批飲品。<br><br>前日（24日）網民Julius Chu 放相上facebook專頁「盡在元朗」話：「政府合署8樓的呂生6879****！多謝你柯打！你的一句要收工冇人啦！浪費了小店32杯飲品！」並連同相關柯打飲品相片出Po。<br><br>樓主又Po出留言截圖話：「我接到同事電話已經3點九，32杯飲品，其中5杯要用Blender打！以最快速度4點7、8到我已經出發去截的士！16:48的士在途中打俾佢，佢話要收工啦！冇人飲吾（唔）要啦！」並上載相關單據。<br><br>不過原Po已迅速消失，但網民就繼續討論。有網民認為32杯飲品要個幾鐘送到好正常；但有網民就認為係出小店要人等90分鐘，作為消費者有權唔要。<br><br>《蘋果》聯絡發文嘅網民，了解事件涉及邊區政府合署及邊個部門，但嗰位網民只係回覆話，「多謝大家關心！誰是誰非公道自在人心！事情已經發生了！我亦不想多談了！」<br><br>網民咁講<br>Bruce Yuen：32杯，正常時間吧，況且人家手頭上都仲要做其他order<br>Leon Yau：張單寫3:41分入，我估佢3:30分左右巳經打電話了。（32杯野講得嚟入得單呢我估差吾多）最後話16:48分的士，其實我真係想睇下張的士單佢幾點上車。但都好大機會17:00前都去吾到。咁係消費者角度 15:30叫外賣 17:00都未到<br>Kam Fung Chan：都係唔好跟太貼先…</p></body></html>