<html><header><meta charset="utf-8"><title>【黑鏡線索】矽谷獨產嘅世界級枯枝</title></header><body><h1>【黑鏡線索】矽谷獨產嘅世界級枯枝</h1><p>【黑鏡線索】<br>上文提到《Bad Blood》一書，講醫療科技公司Theranos由神枱跌到落地底被人告行騙嘅故事，我相信曾被捧為明日之星嘅創辦人Elizabeth Holmes唔係一開始就有心佈個騙局，而係見步行步越呃越大嘅結果，源於錯誤將科研問題當成執行問題處理。硬件世界有種種物理上嘅限制，唔係用意志就一定解決得到。就連Holmes嘅偶像Steve Jobs都唔會未做到就吹住先話下一部iPod會細一半但又裝到十倍嘅歌。</p><p>Holmes到後期越呃越過份，直頭落街買人哋Siemens部機嘗試塞落個細些少嘅盒，又試過夾硬溝稀客人嘅血，結果錯漏百出，仲夠膽推銷畀軍隊在前線使用，已經係上晒魔道，不惜一切到罔顧人命，而後期籌嘅錢，已經唔可以用「吹大咗」來形容，而係呃。問題係，咁多人想呃人，點解Holmes可以呃得特別大，落叠人士包括政要到傳媒大亨，而中間一路都冇俾人踢爆？<br>最基礎，係Holmes嘅學歷，Stanford高材生，教授嘅愛徒。其實教授鼓勵佢創業，最初嘅題材，無後來嘅咁高難度，但唔好理，有教授口頭加持，令好多唔係呢門子嘅人信咗以後嘅所有計劃，科學上有根有據。</p><p>大企業力撐　梅鐸都有份</p><p>下一步，第一個上船坐board嘅，係有「令蘇聯冧檔嘅幕後主腦」之稱嘅前國務卿George Shultz，佢同老友Kissinger一齊撐Holmes，令後來好多人，包括高級將領同議員，都信咗Theranos。<br>另一批，係天使及風投。有趣嘅係，參與嘅風投，都唔係不嬲投開醫療科技公司嘅基金，而不嬲投開嘅，全部都冇投，其實已經好大嘅一個警號。晚期嘅個人投資者，則包括傳媒大亨梅鐸。<br>再另一批，係合作夥伴公司，包括巨型超市Safeway，同埋最大連鎖藥房Walgreens，呢批支持者好重要，Holmes就係攞住呢幾單大刁嘅意向書，令一眾投資者覺得好實在。<br>之後就喺傳媒吹風，一眾傳媒爭相捧佢，話呢個日日着黑色樽領加牛仔褲嘅後生女係女版Steve Jobs，有時你會諗，刻意到好似參加Steve Jobs模仿大賽嘅打扮，都呃到人？事實證明，又真係得。<br>於是乎，前高官信教授，軍佬信高官，投資者信前高官同合作夥伴，傳媒又信晒呢幾批人，就算記者周圍打聽，收到嘅料都係來自呢群人，零星嘅來自科學界嘅質疑聲音，唔足以蓋過讚美聲。呢個你信我，我信佢，佢又信番佢嘅網絡，瓜藤互纏咁，從外面根本解唔開。而對內，Theranos以極端資訊分割嘅方法營運，令到公司無人可以知道成個畫面，進一步拖延爆煲嘅一日。<br>其實Theranos員工以外，最有機會踢爆件事嘅，係合作夥伴公司，因為佢哋最清楚Theranos嘅進度。但係Safeway嘅CEO，不嬲出名嚴格，竟然不斷企喺Holmes嗰面，就算Theranos遲遲交唔到嘢，都反而叫自己同事唔好催得咁緊，最後因為呢個失敗嘅合作，黯然下台。有人話，佢咁信，係因為從Holmes身上，見到自己從來冇機會有嘅女兒。而Walgreens個腦就不斷諗住同死對頭CVS嘅鬥爭，絕對唔想錯過任何打贏佢嘅機會。<br>最後爆煲，投資者其實唔係好傷，事關風投從來投十間只求中兩間，其餘八間，都同樣屬於無回報，係呃定唔係呃，根本唔重要。梅鐸甚至用少少財技，就用呢筆投資變成扣稅，輸唔晒。最放唔低嘅，係最開初就信嘅Shultz，最後件事爆煲，關鍵吹哨人係佢個喺Theranos打工嘅孫，個孫驚阿爺臨老衰收尾，發現公司有問題之後，係咁叫阿爺注意，但阿爺不單止唔信佢，仲嫌佢阻頭阻勢，去到最後，都仲係死攬Holmes，寧願斷絕同個孫來往。<br>如此這般，簡單而言，每個人都將自己嘅恐懼、或希望、或遺憾、或未了願，投射到Holmes身上，包括渴望矽谷終於有女創辦人抬頭，同埋渴望Steve Jobs靈童轉世嘅大眾。最終故事嘅教訓係乜？其實冇乜好教訓，Theranos嘅唔呃人方面嘅操作同背後嘅配套環境，造就咗好多好多其他環境出唔到嘅成功公司，樹大有枯枝，冇理由倒盆水順手倒埋個B。有咁大嘅樹先可以有咁大嘅枯枝，出到間Theranos級嘅枯枝，可能係每個成日諗住點樣變成另一個矽谷嘅城市，最應該暗地希望見到嘅畫面。</p><p>撰文︰宋漢生</p></body></html>