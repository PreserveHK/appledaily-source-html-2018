<html><header><meta charset="utf-8"><title>【百老匯電椅中心】畀成年人睇嘅「叮噹」：《Rick and Morty》 </title></header><body><h1>【百老匯電椅中心】畀成年人睇嘅「叮噹」：《Rick and Morty》 </h1><p>對「高階毒L」而言，互聯網越嚟越似一個劣幣驅逐良幣嘅垃圾缸。<br><br>喺未有internet，未有social media嘅年代，流行文化口味好大程度掌握喺創作人同媒體手上。即使要考慮票房、收視，即使要睇往績同市場調查，呢啲頂多都只係參考；如果以公開考試作比喻，數據極其量係貼士，準與唔準始終要考完場試先知。換言之，創作人仲有「估」同「博」嘅空間。</p><p>相反，係喺互聯網年代，生產「內容」彷彿係一場無間斷嘅考試：每回答一條試題，都有幾百萬、幾千萬面目模糊嘅考官（觀眾/讀者），24小時等住mark卷。更大鑊嘅係，所有答題都會放上社交媒體，喺hit rate同演算法嘅槓桿底下，受歡迎嘅內容會迅速散播，分數越滾越高；稍為慢熱嘅內容就即刻沉底，淹沒於不斷冚上嚟嘅後浪當中。因為考官口味人人唔同，稍為小眾嘅內容，即使水準高，亦注定低分。想攞A，一定要畀出「最大路、人人啱睇」嘅答案，而呢啲嘢往往千篇一律、了無新意，亦即係鬼佬所講嘅「lowest common denominator」（最小公約數）。而最令創作人沮喪嘅莫過於「即時」兩個字。當每日有海量內容轟炸互聯網，而觀眾、讀者嘅耐性又跌到三歲水平，即時「見光死」嘅hit rate就成為創作最大障礙。表現差嘅作品唔止無翻身機會，仲會連累其他同類型口味被投資者即時厭棄、放棄。加上大數據令市場調查越嚟越「精準」，乜係「一定賣得嘅內容」老闆幾乎未卜先知。於是，市場嘅選擇越趨單一，口味亦越見保守。 <br><br>如果所謂「高階毒L」係指「對流行文化胃口極大、兼且有番咁上下要求嘅人」，咁互聯網年代難免令呢啲人無啖好食。正因為咁，美國另類動畫劇集《Rick and Morty》近年居然殺出血路，實在令我等毒L感動淚崩。 <br><br></p><p>「成人年睇嘅叮噹」 </p><p>要向未睇過嘅朋友推介《Rick and Morty》無疑有難度。齋睇劇照，套嘢好易畀人畫功拙劣嘅錯覺，七彩繽紛嘅用色亦容易令人誤會係兒童節目。但事實係，自2013年第一季首播以嚟，套嘢唔只破咗Cartoon Network成人時段「Adult Swim」嘅收視紀錄，而且喺美國每年都橫掃幾個獎項，包括2018年嘅Critics' Choice Television Awards同Annie Awards（一個專為傑出動畫而設嘅頒獎典禮）。約兩星期前，一度傳出唔添食嘅《Rick and Morty》忽然有轉機，同電視台一口氣簽多70集，更加令全球fans開晒香檳。 <br><br>咁套嘢有乜魅力呢？好籠統講，我會話係「成人年睇嘅叮噹」（我幾廿歲，唔好迫我講《多啦A夢》）。《叮噹》主角大雄某程度上係「奸角」，專門負責偷懶闖禍，而叮噹就飾演道德良心，一心將大雄呢劈爛泥扶返上壁。《Rick and Morty》就剛剛相反：外孫Morty雖則係一無是處初中生，性格尚算溫和善良；反而佢外公Rick竟然係瘋狂科學家，唔止為人縮骨冷漠，仲經常恃住IQ爆棚，穿梭全宇宙從事非法勾檔，佢甚至不惜強迫孫仔同流合污，必要時充當檔箭牌。 <br><br>劇集最大特色係超密集、笑點高嘅幽默，《Rick and Morty》嘅笑位簡直斷秒計，基本上每句對白都係gag；雖然每集大概廿零分鐘，包含嘅痴線橋段至少夠荷里活開三、四部戲。我就試過唔識死，一口氣睇咗4集，結果個頭竟然赤赤痛──套嘢係就係娛樂性爆燈，不過要笑得出你必須不停用腦。 <br></p><p>「迫你不停用腦嘅喜劇」 </p><p>《Rick and Morty》之所以睇到人hang機，除咗因為集集有滿到瀉嘅流行文化reference（包括電影、劇集、動漫同時事），仲因為佢重手插入好多科幻同哲學概念。隨便舉個例，有次阿Rick個女Beth發現，老豆為咗夾走Morty陪佢四圍冒險，居然整咗個同孫仔一模一樣嘅機械人，愛嚟瞞騙家人、老師。意想不到嘅係，阿Beth最關心竟然唔係Morty嘅安危，而係……自己到底係唔係老豆整出嚟嘅另一個機械人！眼見阿女發晒癲，聰明絕頂嘅Rick忽然無晒計仔──原來諗深一層，當科技進步到一個地步，我哋可能真係無方法證明任何人係唔係機械人！痴線橋段背後，作者玩緊嘅係「何謂真實」、「何謂自我主體意識」呢啲哲學問題，仲有「圖靈測試」提出嘅，有關「機械人是否能夠好似人類一樣思考」嘅科學問題。 <br><br>令人佩服嘅係，劇集原作者Justin Roiland同Dan Harmon驚死觀眾唔飽，不斷挑戰劇集嘅容量上限。試過有次，佢哋將一個原本要20分鐘鋪陳嘅歷險故事，監粗質喺頭5分鐘講完，再用淨番15分鐘，開出另一條故事線……。我直頭覺得作者「反將咗無耐性觀眾一軍」，用fast forward敘事考驗大家今時今日嘅理解能力。如果閣下喜歡《藤子．F．不二雄SF短篇集》嗰類要用腦嘅科幻作品，呢套嘢相信會飽到你call白車。 <br></p><p>「虛無主義與特朗普」 </p><p>《Rick and Morty》另一特色，係貫穿全劇嘅「虛無主義」（Nihilism）。瘋狂博士為人之所以瘋癲任性，係因為佢深信「人」係茫茫宇宙係渺小到鼻屎不如；任何所謂「人生意義」，只不過係人類虛妄嘅追求。套嘢虛無到一個點，試過有集阿Rick唔小心令所有地球人變晒怪物，結果佢唔係想辦法補番隻鑊，而係乾脆着草，帶埋孫仔移民另一個差不多嘅平行時空生活，完全當無事發生……。Justin Roiland同Dan Harmon就係有咁嘅本事，喺大量笑料、動作同星球大戰之間，滲透灰到跳海嘅主題。 <br><br>講到灰，不得不提season 3第七集《The Ricklantis Mixup》。故事講Rick同Morty返咗去Citadel──一個由唔同平行宇宙嘅「Rick」同「Morty」走埋一齊建立嘅星球。如果用佔領華爾街嘅比喻，星球上所有「Ricks」應該代表獨攬世上99%財富嘅人，而所有「Mortys」就代表只搵得1%嘅窮人。而嗰集內容就圍繞Citadel新一屆總統選舉：起初，觀眾會以為睇緊雞蛋對高牆──作為窮人代表嘅「候選人Morty」明知輸硬，都要挑戰唔公平嘅選舉制度；但越睇大家先至越心寒──表面上挑戰建制嘅「Morty」，根本係滿口謊話、欺騙選民嘅人渣！對照美國政情，呢集根本係對特朗普民粹主義嘅狠狠鞭撻。最灰嘅係「Morty」真係順利當選，然後圖謀榨乾民脂民膏……結局之絕望，我係香港人都睇到心噏，美國觀眾嘅感受可想而知。 <br><br>《Rick and Morty》嘅成功，的確令我對流行文化有番多少希望。不過睇番第三季嘅製作人員名單，有啲集數淨係編劇都成七八個人……用咁大投資去搞高風險作品，今時今日仲又有幾多老闆肯制？無論如何，喺好嘢買少見少嘅年代，好作品大家真係要多啲支持（香港Netflix有齊一至三季，有裝嘅朋友可以隨時重溫）。 <br><br>撰文：阿雞  <br>《蘋果動新聞》前創作總監，文化雜食者，high嘢cheap嘢都啱，淨係冇中間。現為網台Booom主持cult片節目《百老匯電椅中心》，並負責附屬FB群組《百老匯電椅中心:放棄治療部》（broadwayelectricchair）   <br><br>全新旅遊專頁，即like籽想旅行： https://fb.com/travel.appleseed <br></p></body></html>