<html><header><meta charset="utf-8"><title>陳志雲「登6」未言退出新歌派台爭新人獎</title></header><body><h1>陳志雲「登6」未言退<br>出新歌派台爭新人獎</h1><p>日前陳志雲與蘋果日報到商業電台搞咗個小型扮嘢會，扮演六個不同崗位角色，包括：茶水部、保安部、清潔部、公關部、電台DJ及新歌派台，亦係志雲首次在沒有稿的情況下，即興發揮。<br><br>六個角色中，佢最開心係扮演茶水部外賣仔，「好有刺激性，豪放啲，同埋唔係平日嘅自己啊嘛，俾啊Terry鬧啊幾好啊，平時佢邊到敢鬧我啊係咪，佢係敢蝦其他人架姐」，志雲又回到錄音室扮演電台DJ，令他回想過往主持電台節目的時光，「以前我係第一個做呢個電台廣播工作，都係音樂成份好重嘅，當然依家啲野唔同哂，以前真係膠碟，啱啱去推個panel，個電腦咁再禁一禁，一路講下嘢聽下歌，嘩！都幾好。」又笑指自己要從頭學起，因為已經很久沒有聽流行曲，不夠緊貼潮流。</p><p>今年Stephen與商業電台一起「登6」，合作舉辦「演嘢會」，志雲更為此獻唱主題曲，佢笑言林海峰嘅表演都有主題曲仲上榜，既然佢決定正式錄音派台，都希望可以上榜，最好可以拎埋新人獎。<br><br>問到「演嘢會」內容，佢就話要盡力做到每一日嘅內容都不同，暫定有棟篤笑、雙打、嘉賓分享、互動元素、歌唱表演，亦有把整個電台節目放上舞台的元素，「演嘢會之所以叫演嘢會，因為無其他名稱比它更加適合。」唯一定案就是主題貫穿是「尋找」，觀眾到場尋找工作、感情、理想和夢想。<br><br>雖然即將步入六十大關，但志雲仍未言退，更透露手頭上工作已安排到2019，「我人生下半場我諗係10年前已經開始，嗰次我去完南極同北極，覺得自己存在好渺小，我做左半世紀嘅人，我下半步應該點樣走呢，嗰陣時我已經開始尋覓緊。」<br><br>記者：Sapna、倩宜<br>拍攝：馮峰、Neo<br><br>髮型：Base Luk＠Beijing Hair Culture<br>化妝：Egg Ho<br>眼鏡：MUST Eyewear</p></body></html>