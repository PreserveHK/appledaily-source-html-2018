<html><header><meta charset="utf-8"><title>早期納米樓 - 左丁山</title></header><body><h1>早期納米樓 - 左丁山</h1><p>4月19日經濟日報A2版大字標題：「沙田河畔呎價估值2.5萬，超太古城」，睇到都嚇了一驚。乜咁貴呀？沙田河畔花園係香港最早期嘅「納米樓」，落成於1980年代初，記得當時左丁山任職於一間加拿大銀行，曾經奉命審視銀行是否應該參與建築貸款；嗰陣時，好運中心、沙田中心、河畔花園、翠華花園相繼興建，同是細面積單位，河畔花園算係細中之細。可恨當年無老經驗高人指點，情願住在排頭村村屋，也不肯買入「細單位」，從自住博升值或投資角度嚟講，左丁山直情係笨蛋。<br>呎價2.5萬嘅河畔花園單位係連埋天台嚟計，或者因此估值高一啲，但打番個八折，中層單位咪都要2萬元一呎？實用面積242呎，就要484萬咯噃，想當年，每間只係賣十幾二十萬，直至到1990年初，左丁山姐姐（已故）仍然住在洗衣街殘破唐樓，業主不肯維修，天花石屎不時脫落，露出鋼筋，內牆滲水，破璃窗難擋風雨，整體環境比左丁山讀書年代更加惡頂，於是計好條數，走去河畔花園睇樓，諗咗買一間畀姐姐住，講好價二十幾三十萬之後，叫姐姐去睇睇，點知佢好唔鍾意，話太細無空間，睡房張床要「度身訂造」，用埋窗台先至可以擺下一張床。彈完又彈，業主唔高興，透過經紀講：「賣咗嘞」，於是買唔成。<br>一位鼎鼎大名嘅投資高手，今天入住幾億元嘅豪宅，曾在微時（大家都在銀行界工作，同是經理級）同左丁山吃午飯，聽咗一個電話就買咗一個跑馬地單位，左丁山問佢：「喂，你唔駛睇樓嘅咩？」F君大笑：「只要係認為個yield合理，可以租出去由租客代你供樓嘅話，又唔係自己住，買樓唔駛睇樓嘅！」真係一巴畀佢冚醒。香港樓係要來炒，不是要來住的。習近平所講：「房子是用來住的，不是用來炒的」，與香港情況剛剛相反。<br>當日如果有理無理，即使姐姐唔肯住，自己買來租出去，河畔單位可以幫自己賺唔少啦，今日身家同F君相差太遠，一個小原因就係衰在堅持買樓之前先睇樓囉！<br>細樓呎價高，當然反映一個道理，就係「細細粒容易食，只要銀碼總數唔係大，還是有人負擔得起，總係要上到車先」，直接反映出一種恐慌性需求心態，還未受到加息影響。</p></body></html>