<html><header><meta charset="utf-8"><title>中環在線：芬佬預告talk show有絕望座位表 - 李華華</title></header><body><h1>中環在線：<br>芬佬預告talk show有絕望座位表 - 李華華</h1><p>港股正經歷低氣壓，但都無阻明星芬佬黃國英（Alex）6月23日再開talk show，Alex話反而因為個人好灰，所以度到唔少過癮嘅gag，相信觀眾會笑住散場。不過想撲飛嘅粉絲就要留意嘞，Alex預告星期五公開發售時，大家可能會見到一個「絕望座位表」。</p><p>「自問幾過癮」
</p><p>全城近排為撲一張黃子華棟篤笑飛搞到一肚氣，但即使冇黃牛、冇內部認購，Alex嘅talk show公開發售比例一樣極低，即係大家買飛時有機會見到漆黑一片嘅座位表。Alex解釋，當晚全場2,000幾個位，有1,000張飛已經留畀基金客戶、700張優先訂購、300張留畀贊助商，計計吓，其實所剩無幾。唔知今次個「F5」鍵又使唔使撳爆呢？<br>由於一票難求，Alex都無主動送飛，朋友都係「要問先畀」，不過亦都係因為反應好，連廣告錢都慳番，今場show終於罕有地唔使「蝕住做」。<br>Alex上一次開show已經係兩年前嘅《財力覺醒》，今次主題係《十倍奉還…然後呢？》，相信係要呼應2014年嘅《十倍奉還》。佢話除咗尾段例牌「足球貼股佈陣」，亦會同大家分享自己經歷過嘅有趣故事，加上gag位多咗，「自問幾過癮」，希望觀眾係可以有得着之餘，仲會心情愉快地散場。<br><br>李華華<br>mailto:LiWaWa@AppleDaily.com</p></body></html>