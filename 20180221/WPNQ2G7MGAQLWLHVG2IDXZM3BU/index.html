<html><header><meta charset="utf-8"><title>智取大市：好股無懼大波幅 - 晉佳</title></header><body><h1>智取大市：好股無懼大波幅 - 晉佳</h1><p>踏入狗年，估計初期將進入整固階段，大市彈得快亦可能回得快，2月跌市29000點之前有初步支持，算係測試到港股喺整固浪之中潛在跌幅有幾多。整固市相信仲未完結，但波幅大唔算壞事，可望有利可圖，但謹記一句，短期博反彈切忌大貪，見好就收。<br>上落市之中，大把跟大市上落嘅股份，內銀、內房、商品資源之類，可逢高減持，另一個選項係吸納同大市關連度唔算大、但股價偏強勢嘅股份。<br>海爾電器（1169）踏入2018年進入強勢，之前港股大跌後，股價調整，但低位同舊年年底比，都仲高出超過一成，最近逐步反彈，股價重返20天線樓上。<br>香港上市嘅海爾電器主要從事白色家電，受惠內地經濟回穩同埋內地房地產暢旺，舊年首三季增長重返20%左右水平。家電銷售滯後於內地房地產銷售，喺內房市道仍然hyper之際，確保咗白色家電業務中線表現，預計海爾電器今年增長仍可保持。彭博綜合券商預測，海爾電器2017年市盈率得18.5倍，如果炒增長預期，股價中線要升兩三成唔係難事。呢類被低估嘅強勢二三線股，就可以少理波幅揸得實。<br><br>晉佳<br> http://fb.com/advanceguy1 <br>本欄逢周一、三、五刊出</p></body></html>