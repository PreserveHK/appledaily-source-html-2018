<html><header><meta charset="utf-8"><title>【馮仁昭四圍超】有錢唔驚冇老婆吳卓羲祝福張馨予</title></header><body><h1>【馮仁昭四圍超】有錢唔驚冇老婆<br>吳卓羲祝福張馨予</h1><p>吳卓羲、劉心悠、廖啟智同莊端兒等主演、關永忠執導嘅電影《再見．女人街》，前日喺旺角女人街進行拍攝。問吳卓羲對於舊愛張馨予早前喺內地結婚，聽講老公仲係特工，吳卓羲即講笑話：「我夠係警察，總之祝福佢。」<br>問幾時輪到佢結婚？吳卓羲話：「拍拖都要時間，我𠵱家食餐飯都要趕開工，要搵多啲錢，阿媽話有錢唔驚冇老婆。」又話拍完呢套戲後要到橫店開工，之後返港拍《飛虎》系列劇集，然後再返內地拍劇，總之工作排到明年底。</p><p>心悠傷腳</p><p>心悠喺《再見．女人街》中飾演跟車送貨工人，以「羅拉」造型出現嘅佢喺facebook貼相，話自己唔小心拉傷咗，要敷冰減痛。<br>原來心悠受傷係因為要同吳卓羲拍一場追跑嘅戲，因為吳卓羲跑得快，佢配合唔到步速，所以拉傷右腳。心悠話唔會怪對方，又唔使睇醫生，但喺現場見到佢行路都拐吓拐吓，心悠拍完場戲話：「希望唔好有跛吓跛吓嘅感覺，拍完一個鏡頭後，導演以為我喺度笑，翻睇其實我係太痛苦嘅表情，最終導演收貨。」<br>撰文：馮仁昭</p></body></html>