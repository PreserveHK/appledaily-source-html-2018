<html><header><meta charset="utf-8"><title>財經人物：地盤佬轉搞零售　變師奶殺手「賣蠔不如做雞」</title></header><body><h1>財經人物：地盤佬轉搞零售　變師奶殺手<br>「賣蠔不如做雞」</h1><p>平價生蠔近年花開遍地，甚至一隻法國蠔8蚊有交易，競爭激烈、薄利也銷不多，賣蠔再無肉食。八年前帶起此「做爛市」潮流的Ocean Three貴為行業龍頭，老闆阿聰卻說：「賣蠔不如做雞。」生意一度陷入困境的阿聰今年尋到寶，從泰國找來一款貴價走地雞，撐住下滑的生意。現時市場各類雞翼款式皆有，但阿聰半年間極速打入十八區街市，剛開始發展已月賣40噸雞翼，目前每月有200萬元生意，令他發現港人更愛食雞翼。<br><br>回看阿聰這條創業路，一波三折都不足以形容。地盤科文出身，為追女神花了八年時間取得學位，又創立Ocean Three，惜太太因突發性心臟病去世，要做帶子洪郎，此後的創業路亦相當迂迴。<br>撰文：孫樂祈<br>攝影：黃偉傑</p><p>八年前Ocean Three早着先機，以平價攻佔零售生蠔市場，食生蠔的人大增，阿聰一度靠生蠔月賺數十萬。<br>但這個生蠔市場的餅不及生蠔店增長快，不時就有十蚊生蠔店開張，利潤越鬥越微亦未能多銷，「你睇到以前食一隻40蚊，現時好多餐廳連8蚊都有，賣生蠔只為你開支酒、食塊扒。」</p><p>一個月賣10萬隻雞翼</p><p>除了開party，不多人會訂一打生蠔自己享受，但雞肉則每周至少食幾次。配合公司定位，阿聰看中這款無激素泰國雞，價錢遠比巴西雞翼貴，一包22隻雞翼售價78元，「泰國雞質素好好，其實主要係運去日本。仲用咗最新急凍技術，幾秒間迅速冷凍至負22度，把肉汁鎖住。」<br>阿聰透露將這批泰國雞推出市場後，才驚覺雞的市場龐大，「只發展半年已經做緊40幾噸一個月，生蠔都只有10噸。雞仲要無損耗，唔似生蠔放五日就要丟。」40多噸即是近10萬隻雞翼，最新上月生意額達200萬，目前每月有一成多增長，他期望未來12個月，賣雞能帶來每月至少300萬的生意額。</p><p>走入街市轉攻師奶客</p><p>阿聰吸收了過往經驗，開局已經發展批發，「以前生蠔全部自己零售，現時有四成批發出去。一個人嘅力量唔夠大，現時75%雞都用皇室農場這個品牌，批出去畀餐廳、街市、超市，剩餘25%先自己賣。」<br>這批健康雞翼食中師奶市場，「香港人越來越追求健康，這隻係走地雞，皮下脂肪少好多。睇落比起巴西雞翼細，因為佢切咗兩隻教位，咁食起嚟方便啲。」有街坊試食後亦認為雞肉很嫩滑、有鮮味。另外亦有兩類人定期會大批入量，「健身嘅人每日都要食雞胸，每次嚟都十包八包，成箱咁買。養寵物嘅人都一樣，現時連寵物都要健康，食無激素嘅雞。」<br>賣雞當然要走入街市，故當網售成為大潮流，HKTV Mall、士多大行其道，阿聰卻反其道而行，由工廈走入街市地舖，「以往打25至35歲女性市場，佢哋間中周末開party先會上工廈掃貨，平均一張單700蚊。現時開街市地舖，平均一張單150蚊，但今日買條鰻魚，聽日買包雞扒，每日都有生意。」</p><p>人生曲折強忍喪妻痛</p><p>回看阿聰這條創業路，似是柳暗花明又一村，生蠔「沒落」後馬上找到替代品，但另一個角度看來，卻是一波三折都不足以形容。<br>阿聰18歲在地盤做科文，為追女神花了八年時間取得學位，又創立Ocean Three。娶得美人歸又有一子，生活美滿，一年後某天傳來噩耗，太太因突發性心臟病去世。<br>面對喪妻之痛，強生精神獨力湊仔兼打理剛起步的生意，可謂心力交瘁。漸入佳境後，先被最大的生蠔供應商封殺，後被內地餐廳走數蝕了80萬人民幣貨。找到新供應商後，好景不常，同行競爭越演越烈，今次找到新產品度過難關後，不知下一次又會遇上甚麼挑戰。他深感世事無常，金錢得來不易，雖早已脫離基層，但他仍然讓兒子以為家中窮困，不要揮霍。</p></body></html>