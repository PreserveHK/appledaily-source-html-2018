<html><header><meta charset="utf-8"><title>倒馬會米 - 左丁山</title></header><body><h1>倒馬會米 - 左丁山</h1><p>三年前編輯B捉左丁山加入一個賽馬團體，卒之上一季幸運中籤，可以在今季（2018 /19）運馬來港作賽。編輯B身為團體經理人，召集一眾成員到上海總會吃午飯兼開會，討論去邊度買馬、如何買馬、買馬預算、將來擺隻馬入邊個馬房等等。成員之中，只得兩三個唔到，其他人齊集，有會計師、律師、醫生、證券界高層與成功商人等等，剛好係馬會會員典型樣本之反映。<br>正經事好快講完，一致通過，交由編輯B去跟進執行，鬼叫佢係經理人乎？做賽馬團體之經理人，要兼顧好多事情，管錢又要均真，直情係苦差，好彩編輯B已自前線崗位退下來，比其他人更有時間，唔怕捱義氣啫。開會完畢，大家高談闊論，成員之中輩份最高嘅係體育界大老會長P，會長P每季都中三T，9月5日夜馬三T，佢中咗八隻馬，只係唔中一隻熱門馬「塑料喜」，佢講起都呻笨，話一時匆忙，唔記得咗呢隻馬。佢嘅得意傑作係上季一次夜馬，佢去北京道食飯，之前經過投注站就走入去買三T，其中一張飛填好之後，突然見到馬經有「大收成」呢隻馬，99倍，馬主係識得嘅，於是補填多一隻馬，咁就中咗六百幾萬！左丁山問佢有乜秘訣，會長P話，「你學唔到嘅嘞，我時時大包圍，注碼不少。」咁又係，左丁山每次買三T係動用128元，想中就要上天庇佑。<br>大家夾錢買馬做馬主，自不然係馬場常客，講起今季季初賽事，報名馬匹不甚踴躍，好可能係與休息時間未夠有關，因為7月15日馬季結束，9月2日馬季開始，不少馬匹根本未進入競賽狀態，故此一啲唞夠嘅舊馬出完又出，希望季初贏番一兩場，蔡約翰至今按兵不動，呢個時候吼住華人馬房有着數。<br>又有人留意到，今季馬場一啲地方少咗自動投注機，原因不明。馬主N與F在今季第一日賽馬，如常坐在凱旋廳，唔見咗三部投注機，搞到櫃枱投注窗前排長龍，馬主N行遲咗仲落注唔到㖭；馬主N無論日馬夜馬都長駐會所凱旋廳，知得最清楚，唔怪得9月2日入場馬迷人數創新高，投注額反而跌咗約3%。肥仔K話：「你學習用電話App下注啦。」鬼唔知咩，老馬迷多數鍾意填飛（睇投注站就知），用電話App要記密碼又要啱次序，唔係人人都眼明手快嘅，下命令拆除搬走投注機之人，實在堅離地，倒馬會米！</p></body></html>