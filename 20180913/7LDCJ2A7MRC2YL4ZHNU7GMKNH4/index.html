<html><header><meta charset="utf-8"><title>冰說聰明：為熊市低位計計數 - 青冰</title></header><body><h1>冰說聰明：為熊市低位計計數 - 青冰</h1><p>港股處於熊市，青冰早前在專頁經常提及，止蝕減倉才是王道，不要以為基本因素還未改變，可以一守，因為未改變的，可能只是你的主觀意願而已。<br>究竟仲要跌幾耐，不如先做功課，重溫近年的跌市。上次跌市，是由2015年大時代爆煲開始，恒指在4月28588點見頂，2016年1月A股出現熔斷恐慌，加速在2月見底，恒指低見18278點，共跌了36%。再上一次，是2010年的歐債危機，恒指在2010年11月的24988點見頂，一直跌至2011年10月低見16170點，跌了35%。再早一次跌市就恐怖了，2007年炒爆直通車，恒指創31958點歷史高位，一直跌至2008年9月雷曼倒閉，恒指10月低見10676點，股災式下跌66%。<br>近十年來，都有其他跌市，共通點都是在幾個月內急跌，然後便見底，而上面的例子，日子都較漫長，陰乾式下跌，消磨意志。大時代爆煲，恒指跌了10個月；歐債危機就跌咗11個月；直通車至雷曼，都係跌咗12個月。換言之，以恒指計，港股未試過跌超過一年。今年一月恒指創下33484點歷史新高，至今有8個月，回調幅度21%，無論以幅度及日子計，今次都仲未合格。每次的跌市，都有一個領頭板塊，2008年時跌得最慘，當然是直通車炒得最癲的內銀內險股，滙控（005）在歐債危機時跌了40%，大時代最勁的當然是港交所（388）啦，累跌49%，今次誰是領頭羊，相信戰友都很清楚啊。<br>基金公司常提醒我們，過往的表現並不代表將來，係嘅，今次跟以往的跌市有少許不同，主要分別就是我們身處於收水期，本港加息之期越來越近，當游資走了，慢慢才見到誰有穿泳褲，最好時光是否已過暫時未知，但資產重新配置，應該已經開始。<br><br>青冰<br> http://fb.com/chingbing888 <br>本欄逢周四刊出</p></body></html>