<html><header><meta charset="utf-8"><title>中環在線：瑞銀唔加入場費：個客200萬可變20億 - 李華華</title></header><body><h1>中環在線：<br>瑞銀唔加入場費：個客200萬可變20億 - 李華華</h1><p>自從劏房都要過千萬，大家就知道要重新定義「有錢佬」，私人銀行當然唔例外，入場費由以前嘅200萬美金（約1,560萬港元），已經凌空翻身一周半變成500萬美金（約3,900萬港元）。簡單講，即係今時唔同往日，你要有等同4間劏房嘅閒錢，先可以享受私人銀行貼心照料嘅服務。</p><p>近年多內地客捧場</p><p>須知道世間萬物如同港鐵（066）——總是要加價，尤其監管越嚟越嚴，喺金融法規（compliance）上成本越來越高，唔少財富管理業務都將焦點放喺質素較高嘅客戶，私人銀行嘅入場費自然要步步高升；但偏偏瑞銀違反自然定律，私銀業務維持200萬美金入場費。<br>瑞銀環球財富管理中國部主管Marina Lui接受外電訪問時指，個客雖則今日揸200萬美金，但轉頭分分鐘變20億美金（約156億港元），仲舉出例子，話有個內地客，3年前連入場費都唔夠畀，但之後間公司喺香港上市後，即刻變億萬富豪。<br>根據佢呢個例子，做生意果然要放長線，先至釣到大魚，瑞銀財富管理業務近年的確多得內地客捧場，自2012年起，來自內地嘅資產升足4倍，跑贏整個亞洲區嘅兩倍升幅。</p><p>李華華<br><br>mailto:LiWaWa@AppleDaily.com</p></body></html>