<html><header><meta charset="utf-8"><title>真同志和假結婚 - 邁克</title></header><body><h1>真同志和假結婚 - 邁克</h1><p>報載陳志雲理工大學綜藝館開騷，好友王喜繼續義不容辭硬撐，兩支公玩完出櫃玩假結婚，啱key的觀眾應該非常過癮，唔笑足成世都笑足成晚。自命進步的基佬，連楊凡下月重新發行同志經典《美少年之戀》，打孖上的是《少女日記》而不是《妖街皇后》都覺得遺憾，讀到這種娛樂新聞，當然很難制止自己翻白眼，可憐的陳志全議員香汗淋漓日做夜做，雖然不至於得個吉，行三步退兩步的社會，也真令惜花者戥佢辛苦。這方面，原則上反對周街出櫃的鄧小宇還是高貴的，說到底出或不出純屬個人選擇，卿卿們與其吹縐一池春水，不如疊埋心水吹簫，物盡其用消費同志的半掩面基比起來，就有點人間失格，刮完粗龍揚長而去，遺下的垃圾貴客自理。<br>所以新加坡國父李光耀個孫面書公開同志身份，並且坦蕩蕩貼上與男友合照，就真係一天都光晒，流落歐洲的叛國者誠心奉上祝福。猶記得二三十年前亞洲四小龍時代，獅城人一天到晚話島國叻過香港，大家聽見你眼望我眼，有家教的打個哈哈，冇家教的直斥自己呃自己，想不到路遙知馬力，經濟有沒有因為設立賭場獨佔鰲頭不得而知，百姓對異己者的包容和接納，倒有出人意表的進展，上有政策下有對策，同志驕傲不獲批准正面宣揚，側側身來個「粉紅點」，竟然點起燎原之火。整吓整吓，居然出現打正「Out in Singapore」旗號的組織，咁搞落去，繼台灣之後，下一個通過同婚法律的會不會是飽受白眼的新加坡？他們也有借基納福、乜都以「玩」過骨的藝人嗎？或者。但是坡基比港基更有機會真結婚。</p></body></html>